#白居易-金針詩格


據[維基文庫](https://zh.wikisource.org/zh-hant/金針詩格)

>元和中，有詩友數十人，愛相酬唱。獨得詩之深者劉夢得、元微之，二公尤知其理，時人多以元、劉為先，號曰〔劉白〕、〔元白〕。故知元、劉之詩，知詩之骨髓，而播在人口，莫非騷、雅者也。夢得相寄云：〔沉舟側畔千帆過，病樹前頭萬木春。〕〔雪裡高山頭白早，海中仙果子生遲。〕此二聯神助之句，自能詩者鮮到於此，豈非夢得之深者乎？

居易貶江州，多遊廬山，宿東西二林，酷愛於詩。有《閒吟》云：自從苦學空門法，銷盡平生種種心。惟有詩魔降未得，每逢風月一閒吟。自此，味其詩理，撮其體要，為一格目，曰《金針集》。喻其詩病而得針醫，其病自除。詩病最多，能知其病，詩格自全也。金針列為門類，示之後來，庶覽之者猶指南車，而坦然知方矣。

### 詩有內外意

一曰內意，欲盡其理。理，謂義理之理，美、刺、箴、誨之類是也。二曰外意，欲盡其象。像，謂物象之象，日月、山河、蟲魚、草木之類是也。內外含蓄，方入詩格。

### 詩有三本

一曰有竅。二曰有骨。三曰有髓。以聲律為竅；以物象為骨；以意格為髓。凡為詩須具此三者。

### 詩有四格

一曰十字句格。二曰十四字句格。三曰五隻字句格。四曰拗背字句格。

### 詩有四得

一曰句欲得健。二曰字欲得清。三曰意欲得圓。四曰格欲得高。

### 詩有四煉

一曰煉句。二曰煉字。三曰煉意。四曰煉格。煉句不如煉字；煉字不如煉意；煉意不如煉格。

### 詩有五忌

一曰忌格懦。二曰忌字俗。三曰忌才浮。四曰忌理短。五曰忌意雜。`格弱則詩不老，字俗則詩不清，才浮則詩不雅，理短則詩不深，意雜則詩不純。《格致叢書》，下同`

### 詩有八病

一曰平頭。二曰上尾。三曰蜂腰。四曰鶴膝。五曰大韻。六曰小韻。七曰旁紐。八曰正紐。

> 谓上句一、二两字不得与下句一、二两字同声。如古诗“今日良宴会，欢乐难具陈。”“今”与“欢”同声，“日”与“乐”同声之类。

> 谓上句末一字不得与下一句末一字同声。如古诗“西北有高楼，上与浮云齐。”“楼”、“齐”同为平声之类。

> 谓一句中第二字不得与第五字同声。同则两头大，中心小，似蜂腰之形。如古诗“远与君别久”句，“与”字、“久”字，同为上声之类。

> 谓第一句末一字不得与第三句末一字同声。同则两头细，中心粗，似鹤膝之形。如古诗“新制齐纨素，皎洁如霜雪。截为合欢扇，团圆似明月。”“素”字、“扇”字，同为去声之类。

> 谓上句首一字不得与下一句末一字同韵。如古诗“胡姬年十五，春日独当垆。”“胡”字与“垆”字同韵之类。

> 谓上句第四字不得与下句第一字同韵。如古诗“薄帷鉴明月，清风吹我襟。”“明”字与“清”字同韵之类。

> 谓上下两句之中，有一平声之东字不得再用上声之董字及去声之冻字。因东、董、冻三字为一纽也。如古诗“我本汉家片，来嫁单于庭。”“家”字在平声六麻，“嫁”字在去声二十二祃，同为一纽之韵。

> 谓上句首一字已用平声东韵之字，下句首一字不得再用上声董韵或去声送韵之字；或上句已用董韵、送韵之字，则下句不得再用东韵之字。如古诗“丈夫且安坐，梁尘将欲起。”“丈”字在上声二十一养，“梁”字在平声七阳。“梁”“长”同韵，而“长”字与“丈”字即为一纽之类。

### 詩有五理

一曰有美。`〔都來消帝道，渾不用兵防。〕美君有道德，以服遠人。`二曰有刺。`〔桑柘廢來猶納稅，田園荒去尚征徭。〕刺賦斂之重也。`三曰有規。`〔幸無偏照處，剛有不明時。〕規聖人行號令有不明時。`四曰有箴。`〔日暮碧雲合，佳人期不來。〕箴佞人進而使賢人不仕也。`五曰有誨。`〔明河川上沒，芳草露中衰。〕誨明時草澤中，賢人不得用也。`

### 詩有三體

紀帝德曰頌。`〔明堂坐天子，月朔朝諸侯。〕頌也。明時，太平也。`干王道曰雅。`〔才分天地色，便禁虎狼心。〕雅也。君臣正，父子和。`諷上曰風。`〔宮中誰第一，飛燕在昭陽。〕風也。君不用正人。`

### 詩有四得

一曰有喜而得之者。`其辭麗：〔有時三點兩點雨，到處十枝九枝花。〕`二曰有怒而得之者。`其辭憤：〔顛狂柳絮隨風舞，輕薄桃花逐水流。〕`三曰有哀而得之者。`其辭傷：〔淚流襟上血，髮變鏡中絲。〕`四曰有樂而得之者。`其辭逸：〔誰家綠酒飲連夜，何處紅妝睡到明？〕`

### 詩有四失

一曰失之太喜其思放。`〔春風得意馬蹄疾，一日看盡長安花。〕`二曰失之太怒其思躁。`〔解通銀漢終須曲，才出崑崙便不清。〕`三曰失之太哀其思傷。`〔主客夜呻吟，痛入妻子心。〕`四曰失之太樂其思蕩。`〔驟然始散東城外，倏忽還逢南陌頭。〕`

### 詩有上中下三等

一曰純而歸正者上等也。`〔幾席延堯舜，軒轅立禹湯。〕`二曰淡而有味者中等也。`〔閒欹太古石，醉臥洞庭秋。〕`三曰華而不浮者下等也。`〔山花插寶髻，石竹繡羅衣。〕`

### 詩有四不入格

輕重不等，用意太過，指事不實，用意偏枯。

### 詩有齊梁格

四平頭，謂四句皆用平字入是也；兩平頭，謂第一句第三句用平字入是也。

### 詩有扇對格

第一句對第三句，第二句對第四句。

### 詩有魔

好吟而不工者才卑也；好奇而不純者格卑也。

### 詩有三般句

一曰自然句；二曰容易句；三曰苦求句。命題屬意，如有神助，歸於自然也；命題率意，遂成一章，歸於容易也；命題用意，求之不得，歸於苦求也。

### 詩有數格

曰葫蘆；曰轆轤；曰進退。葫蘆韻者，先二後四；轆轤韻者，雙出雙入；進退韻者，一進一退。

### 詩有六對

`唐上官儀曰：詩有六對。`一曰正名，天地、日月是也；二曰同類，花葉、草芽是也；三曰連珠，蕭蕭、赫赫是也；四曰雙聲，黃槐、綠柳是也；五曰疊韻，彷徨、放曠是也；六曰雙擬，春樹、秋池是也。

### 詩有四字對

一曰疊韻字對；二曰疊語字對；三曰骨肉字對；四曰借聲字對。

### 詩有義例七

一曰說見不得言見；二曰說聞不得言聞；三曰說遠不得言遠；四曰說靜不得言靜；五曰說苦不得言苦；六曰說樂不得言樂；七曰說恨不得言恨。

### 詩有二家

一曰有詩人之詩；二曰有詞人之詩。詩人之詩雅而正；詞人之詩才而辯。

### 詩有物象比

日月比君後。龍比君位。雨露比君恩澤。雷霆比君威刑。山河比君邦國。陰陽比君臣。金石比忠烈。松柏比節義。鸞鳳比君子。燕雀比小人。蟲魚草木，各以其類之大小輕重比之。

## 補遺

第一聯謂之〔破題〕，欲如狂風捲浪，勢欲滔天。又如海鷗風急，鸞鳳傾巢，浪拍禹門，蛟龍失穴。第二聯謂之〔頷聯〕，欲似驪龍之珠，善抱而不脫也。亦謂之〔撼聯〕者，言其雄贍遒勁，能捭闔天地，動搖星辰也。第三聯謂之〔警聯〕，欲似疾雷破山，觀者駭愕，搜索幽隱，哭泣鬼神。第四聯謂之〔落句〕，欲如高山放石，一去不回。

〔枯桑知天風，海水知天寒。〕謂隱〔不〕之一字也。如《詩》云：〔摻摻女手，可以縫裳。〕言不可也。
