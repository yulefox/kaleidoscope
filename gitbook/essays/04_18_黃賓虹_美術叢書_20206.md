# 黃賓虹 美術叢書 二集第二輯 評紙帖

- 雲煙過眼錄二卷 坿續集一卷 宋 周密 撰 元 湯允謨 撰續集
- 國朝吳郡丹靑志一卷 明 王穉登 撰
- 竹嬾畫賸一卷 續畫賸一卷 附錄一卷 明 李日華 撰
- 竹嬾墨君題語一卷 明 李日華 撰
- 醉鷗墨君題語一卷 明 李肇亨 撰
- 評紙帖一卷 宋 米芾 撰
- 墨表二卷 古今墨論一卷 明 萬壽祺 撰
- 傳古別錄一卷 淸 陳介祺 撰

> 宋 米芾 撰

> 或題《十紙說》

福州紙，漿硾亦能歲久。余往見杭州俞氏張長史惡札，禪師不合為婚主者是也。

越陶竹萬杵，在油拳上，緊薄可愛。余年五十始作此紙，謂之金版也。

> 書中誤作十五

六合紙，自晉已用，乃蔡侯漁網遺制也，網麻也。人因而用木皮。

河北桑皮紙，白而慢，愛糊漿，硾成佳，如古紙。余得用淮陽守糊背二幅，硾亦頗佳，仍發思以彩。

油拳不漿，濕則硾能如漿。然不奈久。唐人漿硾六合慢麻紙，書經，明透，歳久水濡不入。

> 杭州由拳藤紙

饒州竹入墨。在連上又有黃皮紙，天性如染，薄緊可愛，亦宜背古書耳。

川麻不漿，以膠作黃紙，唐詔敇皆是，所以有白之别。

廿年前，未使灰，透明有骨，古紙擣細者，不在唐澄心之下。

康王教紙，近遂灰，品不及康王。

唐硬黃，摹畫皆令冷金，向明榻也。紙細無如川紙，故詔敇因而禁，臣下上表不得僭也。

此書十紙說付竇先生 芾書

米元章評紙如陸羽品泉，各極其致。而筆法喜從顔平原幻出，與吾友王宇泰所藏天馬賦同是一種書，臨寫彌月，仍歸用卿，用卿其寶之。董其昌題。

古人謂紙墨筆研為書法一助。觀米公評紙帖，可知近世作紙徒尚潔白，盡棄古法，多用灰粉。故生澀粗慢，受墨不凝，運筆則滯，殊敗人興，安望其有佳書邪？米公此帖，蓋已退筆書，故雄渾古樸，與諸書更有奇處，亦晚年筆也。用卿其寶之。揚明不弁題。

> 網上有拍賣此作墨跡，少藏鑒題跋，此卷後有董其昌題。

