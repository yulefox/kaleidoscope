# 黃賓虹 美術叢書 二集第十輯 書法粹言

- 書法粹言一卷 明 汪挺 撰
- 中麓畫品一卷 明 李開先 撰
- 硯史一卷 宋 米芾 撰
- 歙州硯譜一卷 宋 唐積 撰
- 端溪硯譜一卷 宋 闕名 撰
- 甁花譜一卷 明 張丑 撰
- 硃砂魚譜一卷 明 張丑 撰
- 茶經一卷 明 張丑 撰
- 野服攷一卷 宋 方鳳 撰
- 紅朮軒紫泥法定本一卷 淸 汪鎬京 撰
- 韻石齋筆談二卷 明 姜紹書 撰

書法粹言

> 明 嘉興汪挺曾城 錄

> 《四庫全書》有常熟馮武撰《書法正傳》，楊慎撰《墨池瑣錄》等，《書法粹言》中內容大致從中摘取。《粹言》有將《正傳》之注當作正文者，蓋以《正傳》為底本歟？

## 蔡邕書說

蔡邕入嵩山學書於石室中，得藏書，寫李斯史籀用筆勢。讀之，妙達其理，用筆特異。復於會稽作《筆論》曰：书者，散也。欲书先散怀抱，任情恣性，然後書之。若迫於事，雖中山毫耋不能佳也。凡書先端坐靜思，隨意所適，言不出口，氣不盈息，沈密神彩，如對至尊，則無不善矣。

> 毫耋，多作兔毫，或因耄耋而誤
> 神彩，今多作神采

## 蔡邕石室神授筆勢

> 邕嘗居一室，不寐，恍然一人，厥狀甚異，授以九勢而沒。

蔡琰曰：臣父造八分時，神授筆法，曰：書肇於自然。自然既立，陰陽生焉；陰陽既生，形氣立矣。藏頭護尾，力在字中；下筆用力，獻酬之麗。故曰：勢來不可止，勢去不可遏。書有二法，一曰疾，二曰澀，得疾澀二法，書妙盡矣。夫書稟乎人性，疾者不可使之令徐，徐者不可使之令疾。筆惟輭則奇怪生焉。九勢列後，自然無師授而合於先聖矣。

> 琰，邕之女，蔡文姬

## 鐘繇用筆說

鐘繇少時隨劉勝往抱犢山學書三年，比還，讀蔡邕筆法，故知多力豐筋者聖，無力無筋者病。一一從其消息而用之，由是更妙。繇曰：用筆者，天也；流美者，地也，非凡庸所知。

臨終，探囊以授子會曰：吾精思學書，學其用筆。若與人居，畫地廣數步，臥畫被穿過表，如廁至於忘歸，每見萬類，皆畫象之。

## 衛夫人筆陣圖

凡學者，書字先執筆，真書去筆頭一寸二分，行草書去筆頭三寸一分。執之下筆，點畫、波撇、屈曲，皆須盡一身之力而送之。初學先大書，不得從小。

善鑑者不寫，善寫者不鑑。

意在筆前者勝，意在筆後者敗。善筆力者多骨，不善筆力者多肉。多骨微肉者謂之筋書，多肉微骨者謂之墨豬。多力豐筋者聖，無力無筋者病。一一從其消息而用之。

又有六種用筆，結構圓滿如篆法，飄颺灑落如章草，凶險可畏如八分，窈窕出入如飛白，耿介特立如鵠頭，鬱拔縱橫如古隸。然心存委曲，每為一字，各象其形，斯造妙矣，書道畢矣。

## 王右軍筆陣圖後

夫紙者，陣也，筆者，刀稍也，墨者，鍪甲也，水硯者，城池也，本領者，將帥也，心意者，副帥也，結構者，謀略也，颺筆之次，吉凶之兆也，出入者，號令也，屈折者，殺戮也。

若欲書先乾研墨，凝神靜慮，預想字形大小、偃仰、平直、振動，令筋骨相連，意在筆先，然後作字。若平直相似，狀如算子，上下方整，前後齊平，便不是書，但得其點畫耳。

昔宋翼嘗作此書，翼師鍾繇叱之。翼三年不敢見，潛心改迹。每作一波，嘗三過折筆，每作一點，常隱鋒為之。

予少學衛夫人書，將謂大能。及渡江北游名山，見李斯、曹喜等書，鍾繇、梁鵠書，蔡邕石經三體書，從兄洽處見張旭華岳碑，始知學衛夫人書徒費年月，遂改本師，於眾碑學習焉。

時年五十有三，恐風燭奄及，聊遺教於子孫耳。可藏之石室，勿傳非其人也。

> 此處有按曰：張旭，唐人，筆陣圖引之，足見其偽。
> 張旭，實為張昶誤也，張昶乃草聖張芝季弟也。

## 勸學

自古賢哲勤乎學而立其名，不學即沒代而無聞矣。右軍云：耽之玩之，功積邱山。此貴乎心意專精，必有誠意也。予中宵之間夢吞筆，覺後若在胸臆，又因假寐，見張芝指一道字用筆體。斯源也，足明至誠，感神信有徵矣，故於山陰寫黃庭經，感三台神降，實心與神會耳。

## 王右軍書說

書字貴乎平穩，用筆須有偃有仰，有欹有斜，或小或大，或短或長，欲書先構精力，然後裝束。更在注意詳雅起發，綿密疏闊相間。每作一點，懸管為之；或每作一波，抑而復起。一字須數體俱入，一紙須字字意殊。若弱紙強筆、強紙弱筆、強弱不等，則蹉跌不入。凡書之時，貴乎沈靜，令意在筆前，字居心後。未作之始，結思須成。下筆宜遲，管是將軍，故須遲。重心不宜遲，心是前鋒，遲則中物不入。每書貴十遲五急，十曲五直，十藏五出，十起五伏，若遲筆急牽，此暫視似書，久味無力，仍須用筆。著墨不過三分，不得深浸，深浸則毫弱無力。墨用松節同研，久久不動彌佳矣。

> 精力，多作筋力
> 詳雅，安詳溫雅。《晉書·王衍傳》衍字夷甫，神情明秀，風姿詳雅

## 王右軍論書

几書須大字促令小，小字展令大。自然寬狹，得所不失其宜。踠腳剔幹，上捻下撚，終始折轉，悉令和韻。凡字處中畫之法，皆不得倒其左右。橫貴乎纖，豎貴乎粗。分間布白，遠近宜均。上下得所，自然平穩。當須遞相掩蓋，不可孤露形影。作字之勢，在乎精思熟察，然後下筆。丿不宜遲，乀不宜緩，腳不宜斜，腹不宜促，啄不宜賒，角不宜峻，不宜作棱角。二字合為一體，并不宜闊，重不宜長，單不宜小，複不宜大。密勝乎疏，短勝乎長。作字之體，須遵正法。字之形勢，不得上寬下窄。不宜密，密則疴瘵纏身；不宜疏，疏則似溺水之禽；不宜長，長則似死蛇掛樹；不宜短，短則似踏水蝦蟆。此乃大忌，不可不慎。莫以字小易而忙行筆勢，莫小字大難而慢展毫頭。如是則筋力不等，生死相混，倘一點失所，若美人之病一目，一畫失節，如壯士之折一肱，勿以難學而自惰焉。

> 几，實為凡誤
> 幹，多作斡
> 撚，同捻。多作上捺下捻

## 唐太宗筆意

夫學者書，先須知有王右軍絕妙得意處，真書：樂毅論，行書：蘭亭序，草書：十七貼。勿令有死點死畫，方盡書之道也。

## 書評

唐太宗善用兵，天下既定，移其用兵之勇以見於書。嘗謂群臣曰：吾平寇亂，親執金鼓，觀敵之陳，即知強弱。餌其強以吾強擊其弱，無不大潰。蓋思得其理深也。今吾臨古人書，殊不學形勢，惟求其骨力，骨力既得，形勢自生矣。

## 隋釋智果作心成頌

回展右肩，長舒左足；峻拔一角，潛虛半腹。間合間開，隔仰隔覆；回互留放，變換垂縮。繁則減除，疏當補續；分若抵背，合如并目。孤單必重，相竝仍促；以側映斜，以斜附曲。單精一字，功歸自得盈虛；統視聯行，妙在相承起伏。

## 唐人論書

唐人云：字裏金生，行間玉潤。真則字終意不終，草則行盡勢不盡，其得書之趣矣。

## 顏魯公傳張長史十二意筆法 摘略

運筆斜則無芒角，執筆寬則書緩弱。點掣短則法臃腫，點掣長則法離澌。畫促則字橫，畫疏則形慢。拘則乏勢，放又少則。純骨無媚，純肉無力。少墨浮澀，多墨太鈍。此自然之理也。程邈所以能變書體者，為之舊也。張芝所以善書者，學之積也。既舊既積，思過半矣。

> 疑為蕭衍《答陶隱居論書》誤

## 歐陽率更書訣

澄神靜慮，端己正容。秉筆思生，臨池思逸。虛拳直腕，指齊掌虛。意在筆前，文向思後。分間布白，勿令偏側。墨淡即傷神，墨濃必滯鋒。肥則為鈍，瘦則露骨。勿使傷於軟弱，不須怒降為奇。調均點畫，上下均平，遞相顧揖；筋骨精神，隨其大小。不可頭輕尾重，勿令左短右長。斜正如人，上稱下載，東映西帶，氣宇融和，精神灑落。省此微言，孰為不可也？

## 歐陽率更付善奴訣 摘略

凡書字最不可忙，忙則失勢，次不可緩，緩則骨癡，又不可瘦，瘦則形枯，復不可肥，肥則質濁。細詳緩臨，自然備體。

## 虞世南筆論

書道元妙，必資神遇，不可以力求也；必資心悟，不可以目取也。

## 歐陽率更三十六法錄二十節

> 未有補錄，原書所取皆其精華也。

> 歐陽率更之三十六法，見東坡、書譜及學歐書者等語，蓋非歐陽率更所作，注《八訣》也。

### 避就

避密就疏，避險就易，避遠就近，欲其彼此映帶得宜。如廬字，上一撇既尖，下一撇不當相同；府字，一筆向下，一筆向左；逢字，下辶拔出，則上筆作點，亦避重疊而就簡徑也。

### 偏側

字之正者固多，若有偏側、欹斜，亦當隨其字勢結體。偏向右者，如心、戈、衣、幾之類；向左者，如夕、朋、乃、勿、少、厷之類；正如偏者，如亥、女、丈、父、互、不之類。字法所謂偏者正之，正者偏之，又其妙也。《八訣》又謂勿令偏側，亦是也。

### 挑<扌窕>
字之形勢，有須挑¤者，如武、氣之類；右多須左邊¤之；勵、斷之類，左多須右邊之；省、炙之類，上多須得下¤之，使相稱乃善。

### 相讓

字之左右，或多或少，須彼此相讓，方爲盡善。如羉[上無四]字，以中央言字上畫短，讓糸出；如辦字，中近下，讓兩辛出；如鷗、鶠、馳字，兩旁俱上狹下闊，亦當相讓，使不防礙，然後爲佳，此類是也。

### 補空

如我、哉字，作點須對左邊實處，不可與成、戍諸字同。

### 意連

字有形斷而意連者，如之、以、心、必、小、川、州、水、求之類是也。

### 借換

如《醴泉銘》祕字就示字右點，作必字左點，此借換也。《黃庭經》巍字，亦借換也。又如靈字，法帖中或作¤，亦借換也。如蘇之爲蘓、秋之爲秌，鵝之上我下鳥，左鳥右我之類。爲其字難於結體，故互換如此，亦借換也，所謂東映西帶是也。

### 應副

字之點畫，故必得應副相稱而後可。如龍、師、讎、轉，必一畫對一畫，相應為是也。

### 撐拄

字之獨立者，必得撐拄，然後勁健可觀。如可、下、永、亨、亭、寧、丁、手、司、卉，、草、矛、巾、千、予、于、弓之類是也。

### 救應

凡作字，一筆纔落，便當思第二、三筆如何救應，如何結裹，《書法》所謂意在筆先，文向思後是也。

### 附麗

> 麗，有作離者，愚以為不若麗。

字之形體，有宜相附近者，不可相離，如形、影、飛、起、超、飲、勉，凡有文、欠、支旁者之類，以小附大，以少附多是也。

### 包裹

謂如園、圃、國、圈之類，四圍包裹也；尚、向，上包下，幽、山，下包上；匱、匡，左包右；旬、甸，右包左之類是也。

### 小大相成

字以大成小者，如走下大者是也。以小成大者，如孤字，只在末後一乀；亭字，只在末後一句；欠字一捺，戈字一點之類是也。

### 滿不要虛

如園、圃、圖、國、回、包、南、隔、目、四、句之類是也。

### 朝揖

字之凡有偏旁者，皆欲相顧，兩文成字者爲多，如鄒、謝、鋤、儲，與三體成字。小者尤欲相朝揖，《八訣》所謂迎相顧揖是也。

### 大小成形

謂小字大字各有形勢也。東坡先生曰：大字難於結密而無間，小字難於寬綽而有餘，若能大字結密，小字寬綽，則盡美盡善矣。

### 小大 大小

《書法》曰：大字促令小，小字放令大，自然寬猛得宜。譬如日字之小，難與國字同大；一字二字之疏，亦欲字畫與密者相間，必當思所以位置排布，令相映帶得宜，然後爲上。或曰：謂上小下大，上大下小，欲其相稱。亦一說也。

### 高低長短

不可左高右低、左短右長，是為單肩，此字之病也。

### 褊

學歐書者易於作字狹長，故此法欲其結束整齊，收斂緊密，排疊次第，則有老氣。《書譜》所謂密爲老氣，此所以貴於褊也。

### 各自成形

凡寫字欲其合而爲一亦好，分而異體亦好，由其能各自成形故也。至於疏密大小，長短闊狹亦然，要當消詳也。

## 孫過庭書譜 錄四節

一畫之間，變起伏於鋒杪；一點之內，殊衄挫於毫芒。

趨變適時，行書為要；題勒方富，真乃居先。草不兼真，殆於專謹，真不通草，殊非翰札。真以點畫為形質，使轉為性情；草以點畫為性情，使轉為形質。

一時而書有乖有合，合則流媚，乖則凋疏。略言其由，各有其五：神怡務閑，一合也；感惠徇知，二合也；時合氣順，三合也；紙墨相發，四合也；偶然欲書，五合也。心遽體留，一乖也；意違勢屈，二乖也；風燥日炎，三乖也；紙墨不稱，四乖也；情怠手闌，五乖也。乖合之際，優劣互差。若五乖同萃，思遏手蒙；五合交臻，神融筆暢。暢無不適，蒙無所從。

若思通楷，則少不如老；學成規矩，老不如少。思則老而愈妙，學乃少而可勉。至於初學分布，但求平正；既知平正，務求險絕；既能險絕，復歸平正。初謂未及，中則過之，後乃通會。通會之際，人書俱老。是以右軍之書，末年多妙。蓋有學而不能，未有不學而能者也。

## 張懷瓘用筆十法 錄五節

### 陰陽相應

陰為內，陽為外。歛心為陰，展筆為陽。必須相應，左右亦然。

### 鱗羽參差

點畫編次，無使齊平，如鱗羽參差之狀。

### 峰巒伏起

起筆蹙衄如峰巒之狀，殺筆變須存結。

### 真草偏枯

兩字或三字，不得真草合成一字，謂之偏枯。須求映帶，字勢雄媚。

### 尺寸規度

不可長有餘而短不足。須引筆到盡處，則字有凝重之態。

## 張懷瓘評書 摘略

夫馬筋多肉少為上，肉多筋少為下，書亦如是。今之書人，或得肉多筋少之法。若筋骨不任其脂肉，在馬為駑駘，在人為肉疾，在書為墨豬。惟題署及八分則肥密可也。

## 徐浩論書 摘略

初學之際，家先筋骨。筋骨不立，肉何所附？用筆之勢，特須藏鋒，鋒若不藏，字則有病。字不欲疏，亦不欲密；亦不欲大，亦不欲小。疏肥令密，密瘦令疏，斯其大經。筆不欲捷，亦不欲徐；亦不欲平，亦不欲側。側堅令平，平峻使側。捷則須安，徐則須利。如此則其大較也。張伯英臨池學書，水盡黑；永師登樓不下，四十餘年。以此而言，非一朝一夕所能盡矣。俗云：字無百日功。蓋悠悠之談也。宜白首攻之，豈可百日乎？

## 米元章論書

書至隸興，大篆古法壞矣。篆籀各隋字形大小，故形如百物之狀，活動完備，勢各自足。隸迺始有展促之勢，而三代法亡矣。

石刻不可學，但自書使人刻之而已，非己書也。故必須從真跡觀之乃得。

學書須得趣，他好俱忘，乃入妙別。為一好縈之，便不工也。

一日不書，便覺思澀，想古人未嘗片時廢書也。

## 蘇東坡書說 錄六節

凡世之所貴，必貴其難。真書貴於飄揚；草書難於嚴重。大字難於結密而無間，小字難於寬綽而有餘。

筆成塚，墨成池，不及羲之即獻之。筆禿萬管，墨磨千錠，不作張芝作索靖。

書法備於正書，溢而為行草。未能正書而能行草，猶未能莊語而輒放言，無足道也。

真生行，行生草。真如立，行如行，草如走，未有未能立而能行，未能行而能走者也。

把筆無定法，歐陽文忠公謂余：當使指運而腕不知。此語最妙。

書初無意於佳迺佳耳。

## 黃山谷書說 錄七節

心能轉手，手能轉筆，書字便如人意。古人工書無他異，但能用筆耳。

字中有筆，如禪家句中有眼。非深解宗趣，豈易言也？

學書須要胸中有道義，又廣之以聖哲之學，書乃可貴。若其靈府無程，使筆墨不減元常逸少，只是俗人耳。

大概書字，楷法欲如快馬砍陣，草法欲左規右矩，此古人妙處。

筆力同中有異，異中有同。張長史折釵股，顔太師屋漏痕，王右軍錐畫沙、印印泥，懷素飛鳥出林、驚蛇入草，索靖銀鉤蠆尾，同是一筆。

古人學書，不盡臨摹。張古人書於壁間，觀之入神，會之於心。則下筆時筆隨人意，自得古人書法。欲學草書，須精真書，知下筆向背，則草書不難工矣。

凡書要拙多於巧。近世少年作字，如新婦子妝梳，百種點綴，終無烈婦態也。

## 劉正夫論書

字美觀則不古，初見之則使人甚愛，次見之則得其不到古人處，三見之則偏傍點畫不合古者盈在眼矣。字不美觀者必古，初見之則不甚愛，再見之則得其到古人處，三見之則偏傍點畫亦歷歷在眼矣。故觀今之字如觀文繡，觀古之字如觀鐘鼎。學古人字，期於必到，若至妙處，如會於道，則無愧於古矣。

## 歐陽修試筆錄

蘇子美嘗言：明窗淨几，筆硯紙墨皆極精良，亦是人生一樂。然能得此樂者甚稀，其不為外物移其好者，又稀也。

舉筆勿浪書，須事有可紀者。慮他日傳世，便為故事。

## 朱文公書字銘

明道先生曰：某書字時甚敬，非是要字好。即此是學，握管濡毫，伸紙行墨，一在其中。點點畫畫，放意則荒，取妍則惑。必有事焉，神明厥德。

## 姜堯章續書譜 錄十六節

真行草書之法，其源出於蟲篆、八分、飛白、章草等。圓勁古淡，則出於蟲篆；點畫波發，則出於八分；轉換向背，則出於飛白；簡便痛快，則出於章草。然而真草與行各有體制。

下筆之際，盡仿古人，則少神氣；專務遒勁，則俗病不除。所貴熟習精通，心手相應，斯為美矣。

古今真書之神妙，無出鐘元常，其次王逸少。今觀二家之書，皆瀟灑縱橫，何拘平正。良田唐人以書判取士，而士大夫字書類，有科舉氣習。故唐人下筆，應規入矩，無復晉魏飄逸之氯。且字之長短、小大、斜正、疏密，天然不齊，孰能一之？魏晉書法之高，良田由各，盡字之真態，不以私意參之耳。

夫指點者，字之眉目，全藉顧盼精神，有向有背，隨字異形。橫直畫者，字之體骨，欲其堅正勻淨，有起有止，所貴輕重合宜，結束堅實。丿乀者，字之手足，伸縮異度，變化多端，要如魚翼鳥翅，有翩翩自得之狀。挑趯者，字之步履，欲其沈實，晉人挑趯，或帶斜拂，或橫引向外，至顔柳始正鋒為之。

轉折者，方圓之法。真多用折，草多用轉。轉折欲少駐，駐則有力。轉欲不滯，滯則不通。然而真以轉而後遒，草以折而後勁，不可不知。

用筆不欲太肥，肥則形濁；不欲太瘦，瘦則形枯；不欲多露鋒芒，露則意不持重；不欲深藏圭角，藏則體不精神；不欲上小下大，不欲左底右高，不欲前多後少。凡字，與其太肥，不若瘦硬也。

草書之體，如人坐臥行立，揖遜忿爭，乘舟躍馬，歌舞擗踴，一切變態，非茍然者。又一字之體，率有多變，有起有應，如此起者，當如此應，各有義理。大凡學草書，先當取法張芝、皇象、索靖、章草等，則結體平正，下筆有源。然後仿法王右軍，申之以變化，鼓之以奇崛。若泛學諸家，則字有工拙，筆多失誤，當連者反斷，當斷者反續，不識向背，不知起止，不悟轉換，隨意用筆，任筆賦形，失誤顛錯，反為新奇。自大令以來，已如此矣，況今世哉！然而襟韻不高，記憶雖多，莫湔塵俗，若風神蕭散，下筆便當過人。自唐以前，多是獨草，不過兩字屬連；累數十字而不斷，號曰連綿、遊絲，此不足為奇，更成大病。古人作草，如今人作真，何嘗茍且。且其相連處，特是引帶。嘗考其字，是點畫者皆重，非點畫處偶相引帶，其筆皆輕，雖復變化多端，而未嘗亂其法度。張顛、懷素，最號野逸，而不失此法。近代山谷老人自謂得長沙三昧，草書之法，至是又一變矣。流至於今，不可復觀。唐太宗雲：行行如縈春蚓，字字如綰秋蛇。惡無骨也。大抵用筆有緩有急，有有鋒，有無鋒，有承接上文，有牽引下字，乍徐還疾，忽往復收。緩以效古，急以出奇；有鋒以輝其精神，無鋒以含其氣味。橫斜曲直，鉤環盤紆，皆以勢為主也。然不欲相帶，帶則近俗，橫畫不欲太長，長則轉換遲；直畫不欲太多，多則神癡。意盡則用懸針，意未盡須再生筆意，不若用垂露耳。

筆正則鋒藏，筆偃則鋒出。常欲筆鋒在畫中，則左右皆無病矣。故一點一畫皆有三轉，一波一拂又有三折，一丿又有數樣。一點者，欲與畫相應；兩點者，欲自相應；三點者，必有一點起，一點帶，一點稱；四點者，一起、兩帶、一應。《筆陣圖》雲：若平直相似，狀如算子，便不是書。當行草時，尤當泯其棱角，以寬閑圓美為佳。故不得中行，與其工也寧拙，與其弱也寧勁，與其鈍也寧速。

大抵作字在筆，要執之欲緊，運之欲活，不可以指運筆，當以腕運筆。執之在手，手不主運；運之在腕，腕不知執。此作草書與小楷不同。

又作字者亦須考究篆文，方知點畫來歷先後。如左、右之不同；剌、刺之相異；王之與玉；礻之與衤，以至秦、奉、泰、春，形同體殊，得其源本，斯不浮矣。孫過庭有執、使、轉、用之法：執謂深淺長短，使謂縱橫牽掣，轉謂鉤環盤紆，用謂點畫向背，豈偶然哉！

凡作楷，墨欲幹，然不可太燥。行草則燥潤相雜，潤以取妍，燥以取險。墨濃則筆滯，燥則筆枯，亦不可不知也。筆欲鋒長勁而圓，長則含墨，可以運動，勁則有力，圓則妍美。予嘗評世有三物，用不同而理相似：良弓引之則緩來，舍之則急往，世俗謂之揭箭；好刀按之則曲，舍之則勁直如初，世俗謂之回性；筆鋒亦欲如此，若一引之後，已曲不復挺，又安能如人意耶！故長而不勁，不如弗長；勁而不圓，不如不勁，紙、筆、墨，皆書法之助也。

嘗考魏、晉行書，自有一體，與草書不同。大率變真以便於揮運而已。草出於章，行出於真。雖曰行書，各有定體，縱復晉代諸賢，亦苦不相遠。《蘭亭記》及右軍諸帖第一，謝安石、大令諸帖次之，顏、柳、蘇、米亦後世可觀者。大要以筆老為貴，少有失誤，亦可輝映。所貴乎秾纖間出，血脈相連，筋骨老健，風神灑落，姿態備具，真有真之態度，行有行之態度，草有草之態度，必須博習，可以兼通。

摹書最易，唐太宗雲：臥王濛於紙中，坐徐偃於筆下，亦可以嗤蕭子雲。唯初學書者不得不摹，亦以節度其手，易於成就。皆須是古人名筆，置之幾案，懸之座右，朝夕諦觀，思其用筆之理，然後可以摹臨。其次雙鉤蠟本，須精意摹拓，乃不失位置之美耳。臨書易失古人位置，而多得古人筆意；摹書易得古人位置，而多失古人筆意。臨書易進，摹書易忘，經意與不經意也。夫臨摹之際，毫發失真，則神情頓異，所貴詳謹。世所有《蘭亭》，何啻數百本，而定武為最佳。然定武本有數樣，今取諸本參之，其位置、長短、大小，無不一同，而肥瘠、剛柔、工拙要妙之處，如人之面，無有同者。以此知定武雖石刻，又未必得真跡之風神矣。字書全以風神超邁為主，刻之金石，其可茍哉！雙鉤之法，須得墨暈不出字外，或廓填其內，或朱其背，正得肥瘦之本體。雖然，尤貴於瘦，使工人刻之，又從而刮治之，則瘦者亦變為肥矣。或雲雙鉤時須倒置之，則亦無容私意於其間。誠使下本明，上紙薄，倒鉤何害？若下本晦，上紙厚，卻須能書者為之，發其筆意可也。夫鋒芒圭角，字之精神，大抵雙鉤多失，此又須朱其背時，稍致意焉。

書丹
筆得墨則瘦，得朱則肥。故書丹尤以瘦為奇，而圓熟美潤常有餘，燥勁老古常不足，朱使然也。欲刻者不失真，未有若書丹者。然書時盤薄，不無少勞。韋仲將升高書淩雲臺榜，下則須發已白。藝成而下，斯之謂歟！若鐘繇、李邕，又自刻之，可謂癖矣。

性情
藝之至，未始不與精神通，其說見於昌黎《送高閑序》。孫過庭雲：“一時而書，有乖有合，合則流媚，乖則彫疏。神怡務閑，一合也；感惠徇知，二合也；時和氣潤，三合也：紙墨相發，四合也；偶然欲書，五合也，心遽體留，一乖也；意違勢屈，二乖也；風燥日炎，三乖也：紙墨不稱，四乖也；情怠手闌，五乖也。乖合之際，優劣互差。”

血脈
字有藏鋒出鋒之異，粲然盈楮，欲其首尾相應，上下相接為佳。後學之士，隨所記憶，圖寫其形，未能涵容，皆支離而不相貫穿。《黃庭》小楷，與《樂毅論》不同；《東方畫贊》，又與《蘭亭記》殊旨，一時下筆，各有其勢，固應爾也。余嘗歷觀古之名書，無不點畫振動，如見其揮運之時。山谷雲：“字中有筆，如禪句中有眼”，豈欺我哉！

燥潤【見用筆條】

勁媚【見情性條】

方圓
方圓者，真草之體用。真貴方，草貴圓。方者參之以圓，圓者參之以方，斯為妙矣。然而方圓、曲直，不可顯露，直須涵泳一出於自然。如草書尤忌橫直分明，橫直多則字有積薪、束葦之狀，而無蕭散之氣。時參出之，斯為妙矣。

向背
向背者，如人之顧盼、指畫、相揖、相背。發於左者應於右，起於上者伏於下。大要點畫之間，施設各有情理，求之古人，右軍蓋為獨步。

位置
假如立人、挑土、“田”、“王”、“衣”、“示”，一切偏旁皆須令狹長，則右有余地矣。在右者亦然，不可太密、太巧。太密、太巧者，是唐人之病也。假如“口”字是也；在右者皆須與下齊，“和”、“扣”等是也。又如“宀”須令復其下，“走”、“辵”皆須能承其上。審量其輕重，使相負荷，計其大小，使相副稱為善。

疏密
書以疏欲風神，密欲老氣。如“佳”之四橫，“川”之三直，“魚”之四點，“畫”之九畫，必須下筆勁凈，疏密停勻為佳。當疏不疏，反成寒乞；當密不密，必至雕疏。

風神
風神者，一須人品高，二須師法古，三須紙筆佳，四須險勁，五須高明，六須潤澤，七須向背得宜，八須時出新意。自然長者如秀整之士，短者如精悍之徒，瘦者如山澤之臒，肥者如貴遊之子，勁者如武夫，媚者如美女，欹斜如醉仙，端楷如賢士。

遲速
遲以取妍，速以取勁。必先能速，然後為遲。若素不能速而專事遲，則無神氣；若專務速，又多失勢。

筆勢
下筆之初，有搭鋒者，有折鋒者。其一字之體，定於初下筆。凡作字，第一字多是折鋒，第二、三字承上筆勢，多是搭鋒。若一字之間，右邊多是折鋒，應其左故也。又有平起者，如隸畫；藏鋒者，如篆畫。大要折搭多精神，平藏善含蓄，兼之則妙矣。

## 趙子固論書法 錄三節

學唐不如學晉，人皆能言之夫，豈知晉豈易學？學唐尚不失規矩，學晉不從唐人入，多見其不知量也。僅能欹側，雖欲媚而不媚，翻成畫虎之犬耳。

書字當立閒架牆壁於十字處，如中、牛、年等字。凡是一横一竪中停者，皆當著心凝然，正直平均，不可使一髙一低、一斜一欹。守此法既牢，則凡施之，閒架自然平匀。夫態度者，書法之餘也；骨格者，書法之祖也。未正骨格，先尚態度，幾何不舍本而逐末邪？

又嘗妄論文章精到尚可改飾，字畫落筆更不容加工，求以益之，適或壊之，此吾知字書之貴。一生眠則畫被，坐則畫地，將老無工，此學所以不易也。

## 翰林粹言 錄七節

胸中有書，下筆自然不俗。坡詩云：退筆如山未足珍，讀書萬巻始通神。此言良是。

為書之妙，不必憑文按本，妙在應變無方。行行要有活法，字字須求生動。

有功無性，神彩不生；有性無功，神彩不實。兼此二者，然後得齊古人。

筆正之説，真格言也。筆正，則古人筆法皆如吾手矣。側鋒取妍，鍾王不傳之秘。濡毫之次，法與鋒合，然後運筆，無非法也。

捉筆在手，便須運意，不可妄落。一筆纔落，便想第二筆，合作如何下。偶冩一字不成，須於衆碑中尋之。若無，即出意自造，不可輕易率然而作。作字須是滑熟，不可生硬。如顔如栁，初未嘗有生硬之筆。

先識此字，書則得之。素與相忘，必難描摹。臨書最有功，以其可得精神也。

字形在紙，筆法在手，筆意在心，筆筆生意。分間布白，小心布置，大膽落筆。

左者右之，右者左之；偏者正之，正者偏之。以近為逺，以逺為近；以連為斷，以斷為連。筆近者意逺，筆逺者意近。

字看碑刻，須像運筆，又須挹其氣象，隨其所寓成形。結字得形體不如得筆法，得筆法不如得氣象。學字如女子學梳掠，惟性虚者尤能作態度。

只學一家書，學成不過為人作奴婢，集衆長歸於我，斯為大成。

篆添隸減，篆長隸匾。

## 徐鉉小篆

鉉善小篆，映日視之，畫之中心，有一縷濃墨正當其中，至於曲折處亦當中，無有偏側。乃筆鋒直下不倒，故鋒常在畫中。簡縁云：正書亦當如是。

## 董內直書訣 錄九節

### 無垂不縮

謂直下筆，既下復上，至中閒則垂而頭圓，又謂之垂露，如露水之垂也。

### 無往不收

謂波撇處，既往當復回，不要一撇便去。

### 如折釵股

圓徤而不偏斜，欲其屈折，圓而有力。

### 如壁拆縫

用筆端正寫字，有絲牽處，斷頭起筆，其絲正中，如新泥壁拆縫，尖處在中閒，欲其無布置之巧。

### 如屋漏痕

寫字之㸃，如空屋漏孔中水滴一㸃，圓正不見起止之筆。

> 簡縁云：向謂雨過而屋壁漏痕，直而䟐也。

### 如印印泥如錐畫沙

自然而然，不見起止之迹。

> 簡縁云:印印泥，布置均正而分明也；錐畫沙，筆鋒正中而墨浮兩邊也。

### 左欲去吻

左邊起筆不要有嘴。

### 右欲去肩

右邊轉角不要露肩，古人謂之暗過。

> 簡縁云：要圓勁無痕帶下，努筆有力。

### 綿裹鐵筆

力藏在㸃畫之内，外不露圭角。東坡所謂：字外出力，中藏稜者也。

> 皆言力藏不露，不見起止之意。

## 劉有定論書 錄三節

篆直分側，直筆圓，側筆方。用法有異，而執筆初無異也。其所以異者，不過遣筆用鋒之差變耳。蓋用筆直下，則鋒常在中，欲側筆則微倒其鋒，而書體自方矣。若夫執筆則不可不方也。古人學書皆用直筆，王次仲等造八分，始有側法。

> 簡縁云：此隸楷之所以發源於小篆也，不然而何以必要正鋒。然則今之以側筆取妍者，皆異端也。學書者斷斷乎不可使邪魔外道盤踞胷中，使終身陷於妖俗而不自知也，戒之哉，戒之哉！凡字如日、月、目、貝等字内有短畫者，不可與兩直相粘，則畫乃首尾有法，否則不守法度也。

凡書不得自磨墨，令手顫筋骨木強，是大忌也。

## 趙松雪蘭亭十三跋 錄三節

昔人得古刻數行，專心而學之，便可名世，況蘭亭是右軍得意書。學之不已，何患不過人耶。

學書在玩昧古人法帖，悉知其用筆之意，乃為有益。右軍書蘭亭是已退筆，因其勢而用之，無不如志，茲其所以神也。

書法以用筆為上，而結字亦須用工。蓋結字因時相傳，用筆千古不易。右軍字勢古法，一變其雄秀之氣，出於天然。故古今以為師法，齊梁間人結字非不古，而乏俊氣，此又存乎其人，然古法終不可失也。

## 鄭子經古學篇

故執筆貴圓，字貴方，篆貴圓，隸貴方。圓效天，方法地。圓有方之理，方有圓之象。一方一圓，其效法天地之道乎。

## 墨池通錄 錄八節

> 楊慎《墨池瑣錄》

欽定四庫全書 子部八 藝術類一 書畫之屬 墨池璅録 提要

> 臣等謹案：《墨池璅録》四卷，明楊慎撰，王世貞《名賢遺墨》跋曰：慎以博學名世，書亦自負。吳興堂廡世傳其謫戍雲南時，嘗醉傅胡粉，作雙髻插花，諸伎擁之游行成市，或以精白綾作裓遺諸伎服之。酒間乞書，醉墨淋漓，人每購歸，裝潢成卷，蓋慎亦究心書學者。此書頗抑顔真卿，而謂米芾行不逮言，至趙孟頫出，始一洗顔柳之病，直以晉人為師，右軍之後一人而已。與王世貞、吳興堂廡之說合，知其確出慎手。中間或採舊文，或抒己意，往往皆心得之言。其述張天錫《草書韻會源流》及小王破體書漢司隸楊厥碑■〈辶業〉字之類，亦兼有考證云。

> 乾隆四十三年九月恭校上

> 總纂官 臣紀昀 臣陸錫熊 臣孫士毅

> 總校官 臣陸費墀

虞文靖公曰：大德、延祐之間，稱善書者，必歸巴西、漁陽、吳興。巴西謂鄧文原，漁陽謂鮮于樞，吳興謂趙子昂也。以二人先于趙者，以齒叙耳。鄧書太枯，鮮于太俗，豈能及子昂萬一耶？文靖他日又曰：魏晉以來善書者，未嘗不通六書之義，吳興趙公之書冠天下，以其深究六書也。此評始為的論。

孫過庭書譜：篆尚婉而通，隸欲精而密，草貴流而暢，真務簡而便。此四訣者，可謂鯨吞海水盡，露出珊瑚枝矣。

索征西筆短意長，今人作字，大槩筆多而意不足。觀秘閣續帖中《月儀帖》可見。

鍾太傅云：多力豐筋者勝，無力無筋者病。

衛夫人云：意在筆前者勝，意在筆後者敗。

王羲之《筆勢圖》云：書虛紙用強筆，書強紙用弱筆。強弱不等，則參差不入用。用墨者，墨不過三分，不得深侵，毛弱無勢。

姜白石云：真多用摺，草多用轉。摺欲少駐，駐則有力；轉不欲直，直則不遒。然而真以轉而後遒，草以摺而後勁，不可不知也。又曰：真貴方，草貴圓，方者參之以圓，圓者參之以方，斯為妙矣。

歐陽詢云：虛拳直腕，指掌齊空。分間布白，勿令偏側。墨淡則傷神彩，太濃則滯鋒毫。肥則為鈍，痩則露骨。

懷素與鄔彤為友，嘗從彤受筆法。彤曰：張長史私教彤云：孤蓬自振，驚砂坐飛。余自是得奇怪。草聖盡于此矣。

顔真卿曰：師亦有自得乎？素云：吾觀夏雲多奇峰，嘗師之。其痛快處，如飛鳥入林，驚蛇入草，如遇拆壁之路一一自然。真卿曰：何如屋漏雨痕？素起，握真卿手曰：得之矣。

董内直《書訣》曰：無垂不縮，無往不收；如懸針，如折釵，如壁拆；如屋漏痕，如印印泥，如錐畫沙；左邊短必與上齊，右邊短必與下齊；左欲去吻，右欲去肩；指欲實，掌欲虚。

李萃云：用筆在乎虚掌而實指，緩紉而急送，意在筆前，字居筆後。

山谷云：心能轉腕，手能轉筆，書字便如人意。又曰：大字難于結密而無間，小字難于寛綽而有餘。又曰：肥字須要有骨，痩字須要有肉，皆三昧也。

米元章云：字要骨格，肉須裹筋，筋須藏肉。

智果心成頌覃心一字功歸自得，盈虚統視。連行妙在相承起伏。

張懷瓘云：臨仿古帖，毫髪精妍；隨手變化，得魚忘筌。

晦翁云：放意則荒，取妍則拙，皆得書訣之妙。

范成大云：古人書法，字中有筆，筆中無鋒，乃為極致。

宋潛溪跋張旭書《酒德頌》真跡云：出幽入明，殆類鬼神雷電。余嘗見其千文數字，信然。

張懷瓘云：古文篆籀，書之祖也。都無節角，盖欲方而有規，圓不失矩。如人露筋骨，是乃病也。夫良工理材，斤斧無跡。今童蒙有稜角，豈謂是哉？稜角者，書之弊薄也；脂肉者，書之滓穢也。嬰斯病弊，須訪良醫。

丁道護《襄陽啓法寺碑》最精，歐虞之所自出。北方多朴，而有隸體，無晉逸謂之氊裘。氣盖骨格者，書法之祖也；態度者，書法之餘也。氊裘之喻，謂少態度耳。

書法惟風韻難及，虞書多粗糙。晉人書雖非名法之家，亦自奕奕，有一種風流藴藉之氣。緣當時人物以清簡相尚，虛曠為懷，修容發語，以韻相勝，落華散藻，自然可觀。可以精神解領，不可以言語求覔也。

得形體不若得筆法，學字如女子學梳掠，惟性虛者尤能作態度也。世之學阮研者，不得其骨力婉媚，惟見攣拳委曲。學薄紹之者，不得其婉妍淵微，徒似其經營險急。所謂醜女效顰，見者必走也。

行行要有活法，字字要求生動。

小心布置，大膽落筆。

篆尚婉而通，隸欲精而密，草貴流而暢，真務簡而便。此四訣者，可謂鯨吞海水盡，露出珊瑚枝矣。

入道于楷，僅有三焉。化度、九成、廟堂耳。

草書有圓無方，有直無横。

山谷云：入則重規疊矩，出則奔轍絶塵，盡書法矣。

草書尤忌横直分明，多則字有積薪束葦之狀，而無蕭散簡遠之氣。

草不兼真，殆于專謹；真不通草，殊非翰理。譬之良馬磬控，縱送不爾蹶矣。古稱鍾繇隸奇，張芝草聖，孫過庭遂疑其偏，不知乃似孟子，不言易而善用易也。

鄭子經云：偶寫一字不成，須于衆碑中求之，不可輕易率爾而作。趙子昂所謂必求古人佳様是也。

趙子固云：學唐不如學晉。人皆能言之，晉豈易學？學唐尚不失規矩，學晉不從唐入，多見其不知量也。

鍾紹京云：智永硯成臼，乃能到右軍；石穿透，始到鍾索也。

陶貞白云：右軍臨鍾，跡勝其自運。

山谷云：帖中有張芝書狀二十許行，索靖急就章數行。清絶痩勁，雖王氏父子當歛手者也。予觀此論，所謂強中自有強中手，天下元無第一人，信矣。今之學書者，知有二王，而不求二王之上，亦未為善學二王者也。三代之鼎彛，字畫皆妙。盖勒之金石，垂世傳後，必托于能者，為學古鈎深者謀，不為單見淺聞者病也。又曰：石鼓文筆法，如圭璋特達，非後人所能贋作。熟觀此書，可得正書行草法。盖王右軍亦云耳。又曰：周秦古器銘，皆科斗文字。其文章爾雅，朝夕玩之，可以披剥華偽，自見真情。雖戲弄翰墨，不為無補。又曰：李龍眠，得金銅戟于市，漢制也。泥金六字，字家不能讀，蟲書妙絶于今，諸家未見此一種，乃知唐玄度僧夢英，皆妄作耳。又曰：草書與科斗篆隸同法同意。又曰：大王昨遂不奉《深恨帖》，有秦漢篆筆。

姜夔云：真行草書之法，圓勁古淡，則出于蟲篆；點畫波磔，則出於八分；轉換向背，則出於飛白；簡便痛快，則出于章草。

合黄與姜之言觀之，學書者必先乎此。所謂乘槎直入斗牛宫，不但窮河源而已。不然是弄潢池而承榼霤，豈有驚人之波瀾耶。

梁武帝云：衆家可識，亦當復由串耳；六文可工，亦當復由習耳。程邈所以能變書體，為之舊也；張芝所以能盡書勢，學之積也。既舊且積，方可以肆其談。

有功無性，神彩不生；有性無功，神彩不實。

雷太簡云：聽江聲而筆法進。文與可亦言：見蛇鬭而草書長。

袁昂曰：鍾繇之書，點畫之間，多有異趣。可謂幽深無際，古雅有餘，秦漢以來一人而已。

右軍字似左傳，大令字似莊周。山谷為此言，亦猶東坡以杜子美比司馬遷，以江瑤柱比荔枝也。

墓田丙舍，其鍾元常之懿乎？霜寒阮生，其王右軍之奥乎？李陽冰庶子泉銘，怡亭刻石，二世之詔，無是過也。

李嗣真云：黄庭經象飛天仙人，洛神賦象凌波神女。

《續書品》云：《樂毅論》小中有楷，《黄庭經》楷中有小。《東方贊》五分中有楷方丈，《洛神賦》方丈在五分中，《力命篇》三分畫，五分字。《曹娥碑》五分書，四分字。張長史千字文數字，四明屠真卿家藏古帖有之，又有蘇才翁所補，亦怪逸可喜云。

索征西筆短意長，今人作字，大槩筆多而意不足。觀秘閣續帖中月儀帖可見。

晉賢草體，虛淡蕭散，此為至妙。惟獻之綰秋蛇為文皇所笑。至唐張旭懷素方作連綿之筆，此黄伯思、姜堯章之所不取也。

薄紹之書，放縱快利，筆道流便。二王之後，畧無其比。

古草書賦云：杜度之後，以張為祖，以衛為父，索范伯叔也，二王可為兄弟，薄為庶息，羊為僕隸。其言似誇，然確論也。

智果書合處不減古人然時有僧氣可恨古人所以貴於人品高也

徐浩曰虞得王之筋禇得王之肉歐得王之骨夫鷹隼乏彩而翰飛戾天骨勁而氣健也翬翟備色而翺翔百步肉豐而力沈也若藻耀而高翔書之鳳皇矣歐虞為鷹隼禇薛為翬翟書之鳳皇非右軍而誰

陳景元評歐陽詢字云世皆知其體方而不知其筆圓亦可為歐之闡幽也

米元章目柳公權書為惡札如玄秘塔銘誠中其譏若隂符經序昔人評為柳書第一實存晉韻下此則馮宿碑亞于廟堂碑非玄秘塔銘可同日觀也紫絲靸帖亦佳比之顏當出其上而世未有信予此說者何所見之不同乎

書法之壞自顔真卿始自顔而下終晩唐無晉韻矣至五代李後主始知病之謂顔書有楷法而無佳處正如扠手並足如田舍郎翁耳李之論一出至宋米元章評之曰顔書筆頭如蒸餅大醜惡可厭又曰顔行書可觀真便入俗品米之言雖近風不為無理然能言而行不逮至趙子昂出一洗顔柳之病直以晉人為師右軍之後一人而已

榮咨道云禇遂良薛稷柳公權不過名書未得為法書也李北海書雲麾將軍碑為第一其融液屈衍紆徐妍媚一法蘭亭但放筆差增其豪豐體使益其媚如盧詢下朝風度閒雅縈轡回策儘有藴藉三郎顧之不覺歎美

雲麾碑刻在長安良鄉縣石拓本遠不如也今長安碑已亡惜哉

張旭妙于肥藏真妙于痩然以予論之痩易而肥難揚子雲曰女有色書亦有色試以色論詩云碩人其頎左傳云美而艷艷長大也漢書載昭君豐容靚飾唐史載楊妃肌體豐艷東坡詩書生老眼省見稀畫圖但見周昉肥知此可以論字矣

呂總云懷素揮毫掣電隨手變化

李白在開元間不以能書名今其行草不減古人龍江夢餘録載其二帖是也

鄭子經論張即之陳讜之書曰速無為所染如深焉雖盧扁無所容其靈矣然則其自知耶知則不為此論足以砭俗

倪止父云東坡多卧筆魯直多縱筆米老多曳筆

山谷云米元章書如快劒斫陣強弩射札然勢亦窮此似仲由未見夫子時氣象耳米嘗評黄庭堅為描字亦是好勝遇敵也

米元章評蔡襄書如少年女子訪雲尋雨體態妖嬈行步緩慢多飾鉛華

蘇子美似古人筆勁蔡君謨似古人筆圓勁易而圓難也美而病韻者王著勁而病韻者周越著高于越多矣王著成都人宋初為侍書今之智永千文著所補也亦可亂真無跡可尋

東坡云君謨小字愈小愈妙曼卿大字愈大愈奇李西臺字出羣拔萃肥而不剩肉如世間美女豐肌而神氣清秀者也不然則是世說所謂肉鴨而已其後林和靖學之清勁處尤妙此盖類其為人東坡詩所謂詩如東野不言寒書似西臺差少肉可與和靖傳神矣

徐浩書固多精熟無有異趣殆如倚市之倡塗抹青紅反令人贈金皺眉也

黄山谷云：近時士大夫罕得古法，但弄筆，左右纒繞，遂號為草書。盖前世已如此，今日尤甚。張東海名曰能草書，每草書鑿字，以意自撰，左右纒繞，如鎮宅符篆。文徵明嘗笑之云：《草書集韻》尚未經目，何得為名書耶？

有人問張孔暘曰：張汝弼草書何如？孔暘曰：熟到極處，俗到極處，識者以為知言。

金張天錫君用，號錦溪，嘗集古名家草書一帖，名曰《草書韻會》。其所取歷代諸家：

- 漢則章帝、史游、張芝、崔瑗、崔寔、蔡琰、王瞻、羅暉、張超、趙襲、張越、徐幹；
- 魏則曹孟德、少帝髦、曹植、韋誕、虞林、劉廙、杜畿、衛覬；
- 蜀則諸葛亮；
- 吳則皇象、賀邵；
- 晉則成帝、司馬攸、何曾、衛瓘、衛恒、韋昶、杜預、張華、嵇康、張翰、李式、劉環之、索靖、王允之、王導、王恬、王薈、郗鑒、郗愔、郗儉之、郗曇、庾淮、庾翼、楊肇、卞壼、庾亮、王廙、謝安、衛夫人、謝璠伯、王羲之、王獻之、王濛、王徽之、王渾、王戎、桓温、張翼、王珉、王珣、許静民、王洽、王敦、王述、王衍、紀瞻、王邵、王循、蔡克、王曇、沈嘉、陸機、陸雲、温放、謝敷、謝尚、詹思遠、劉伶、謝萬；
- 前趙則劉聰、劉曜；
- 後魏則崔景伯、崔浩、崔悦、王世弼、李思弼、劉懋、劉仁之、庾導、裴敬憲；
- 宋則劉裕太宗、謝靈運、孔琳之、薄紹之、范曄、羊諮、王敬和、邱道護、張茂度、盧循、沈約、裴松之、賀道力、羊欣；
- 南齊則蕭道成、源楷、劉岷、禇淵、江夏、王鋒、蕭慨、王僧虔、王志、王慈、張融；
- 北齊則張景仁、趙仲、蔣眺；
- 梁則武帝、王克、任昉、傅昭、蕭子雲、劉孝綽、丁覘、蕭思話、陶弘景、孔敬通、蕭確、朱异、周弘讓、阮研、庾肩吾；
- 陳則始興王、永陽王、江總、虞綽、沈君理、袁憲、毛嘉、鄭㐰、陳逵、顧野、王蔡、景歷、王彬、王公幹、蔡凝、伏知道、劉顗、陳伯智、蔡澄、陸繕；
- 後周則泉元禮、王褒；
- 隋則煬帝、智永、智果、房彦謙、竇慶；
- 唐則太宗、高宗、則天、歐陽詢、薛純陀、虞世南、褚遂良、陸柬之、鄔彤、楊師道、魏叔瑜、李懷琳、杜審言、張旭、李白、賀知章、孫過庭、王知敬、白居易、史麟、杜牧、裴行儉、張懷瓘、鍾紹京、王紹宗、裴說、韋斌、李德裕、吳道玄、張諲、李翺、林傑、顔真卿、柳公權、鄭虔、宋令文、魏元忠、陸希聲、張志和、韓愈、盧知猷、蕭俛、韓覃、王奐之、王承規、衛秀、洪元眘、魏悌、韓渥、景融、周■〈山上義下〉、李霄、張仲謀、裴素、胡季良、鍾離權、徐嶠之、章孝規、張廷範、蕭遘、并釋九人：懷素、懷仁、高閑、亞栖、■〈巬，言代夫〉光、景雲、貫休、夢龜、文楚也；
- 五代則杜荀鶴、薛存貴、楊凝式；
- 宋則錢俶、蘇舜元、蘇舜欽、蘇軾、黄庭堅、米芾、杜衍、蔡襄、周越、石蒼、舒鍾離、景伯；
- 金則王競、高士談、任詢、党世傑、趙渢、王庭筠、趙秉文、史公奕、王仲元、張瑞童、王萬慶、閑閑居士。

趙秉文為之序曰：草書尚矣由漢而下崔張精其能魏晉以來鍾王擅其美自茲以降代不乏人夫其徘徊閑雅之容飛走流注之勢驚竦峭拔之氣卓犖跌宕之志矯若游龍疾若驚蛇似邪而復直欲斷而還連千態萬狀不可端倪亦閒中之一樂也初明昌間翰林學士承旨黨文獻公始集數千條修撰黄華王公又附益之兵火散落不可復見今河中大慶關機察張公君用類以成韻捃摭殆盡用意勤矣將板行以與士大夫共之竊謂通經學道本也書一藝耳然非高人勝士胸中度世有數百卷書筆下無一點塵不能造微入妙君用素工書翰故能成此余猶及見金人板刻其精妙神彩不減法帖至元末好事者又添鮮于樞字改名草書集韻刻已不精洪武中蜀邸又翻刻并趙公序及諸名姓皆去之刻又粗惡重可惜也前輩作事多周詳後輩作事多闕畧信然

古人例多能書如管寧人但知其清節而不知其銀鈎之敏（茅山碑云）劉曜人但知其獰凶而不知其章草之工（其書見草書韻會）又有能書而名不著者後漢錦車馮夫人名嫽善史書僅見西域傳張伯高以書酣身名亞皇象僅見于抱朴子曹蜍李志與右軍同時書亦争衡其人不稱耳北朝有沈含馨隋有丁道護與智永齊名曰丁真永草者唐有貝靈該繆師愈鄭預（心經草書預草也）胡英（李邕齊名）鄔彤（懷素師名）武盡禮（寧照寺鍾銘）賀蘭敏之（法門寺碑）房璘妻高氏崇徽公主僅見金石集古録張諲與王維齊名雅善小王見書苑咸工梵書南唐王文秉工小篆不在二徐下又有王逸老善篆與八分其命名有欲抗右軍者不知何氏人疑即文秉也宋有秦子明榮咨道（皆蜀人山谷之友）高述潘岐（東坡門客）僅傳姓名其餘不傳者又何限也

解大紳學士春雨齋讀書評鍾繇書如公孫碩膚赤舄几几王右軍如子之燕居申申天天智永瑤臺雪鶴高標出羣虞世南如重華在位被袗鼓琴歐陽詢秋霄健翮峭壁雙清褚遂良披沙揀金薛少保寒機夜織顔真卿五丁鑿路柳公權一夫當關張長史風迴電馳僧懷素雲行雨施李北海樓臺映日花木逢春徐會稽怒猊渴驥藏稜出力坡谷言難張從申有入木三分之氣吾聞之子山云米南宫奇逸超邁烟雲卷舒黄山谷清圓妙麗引繩貫珠蘇東坡豐腴悦澤綿裏藏針蔡端明方正嚴重土偶蒙金趙文敏神明英傑儀鳳冲霄祥雲捧日康里子山雄劍倚天長虹駕海饒介之卞莊刺虎功倍力省宋克鵬搏九萬須仗扶搖宋仲珩龍駒鳳雛神彩已具詹希元（字孟舉新安人獨擅署法）署書冠冕莊重俞紫芝（名和字子中同江人逮事松雪）臨摹子夫擅寵杜叔循（名環廬陵人）真書清風蘭雪胡子申（名布旴江人）珊瑚碧樹頗謝琮璜揭平（名樞豐城人）旱蛟得雨秋鷹入雲凡二十八人評皆當惟評蔡端明為土偶蒙金殊為失之蔡之字有晉韻在蘇黄米之上又謂宋仲珩為神彩已具似以未成少之亦非也本朝書當以宋克為第一仲珩次之遜志評之已定胡杜揭豈能及哉

方遜志先生評書云趙子昂書如程不識將兵號令嚴明不使毫髮出法度外故動無遺失鮮于伯機如漁陽健兒姿體充偉而少韻度康里公如鸞雛出巢神采可愛而頡頏未熟雖俱得重名而趙公高矣繼三公而作者金華宋仲珩草書如天驥行中原一日千里超澗度險不動氣力雖若不可蹤跡而馳驟必合程度又曰子昂妙在行草奕奕得晉韻度所乏者格力不展子山最善懸腕行草逸邁可喜所乏者沈著不足又題褚遂良書唐太宗哀冊墨蹟云古人嘗使意勝於法後世常法勝於意此書雖六藝之一大儒未嘗不留心

古文如春，籀如夏，篆如秋，隸如冬，八分行草，歲之餘閏也。

熊朋來云周公之時未改籀已有六書之教孔子之時已改籀尚存科斗之書事固有用于一時而廢于後世久復蹈襲乃與古符者多矣世有小篆謂李斯所作然黄帝刀布其文已作小篆隸書謂王次仲所創而葛天之金幣文與今隸無異臨菑人得齊胡公之銅棺有文隱起皆作今篆後漢急就章方有波磔鈎踢而錢譜所載尊盧太昊至帝嚳之金幣文及近世掘得周時鏡銘皆古篆而有鈎踢乃知後世所用者上古已有之今人特以所見為始耳非至論也

五代史補云郭忠恕工篆隸嘗有人于龍門得鳥跡篆示之忠恕一見輒誦有如宿習余按河津伊關俱有龍門此跡今不知在否好古者試一求之

劉正夫云：觀今之字如觀文繡，觀古之字如觀鍾鼎。

劉静能曰鍾王不能變乎蔡邕蔡邕不能變乎籀古今古雖殊其理則一鍾王雖變新奇而不失隸古意庾謝蕭阮守法而法在歐虞褚薛竊法而法分降而為黄米諸公之放蕩猶持法外之意周吳輩則慢法矣下而至張即之怪誕百出書怪極矣不有子昂誰能迴瀾乎

唐僧貫休工篆隸荆州守問其筆法休曰此事須登壇而援詎可草草言之此言最中理登壇而援言如人之登高已至壇上之人一舉手援之而已未加苦功而欲求捷法譬如坐井中而求援上焉有此理耶李頎贈張諲詩小王破體咸支策人皆不解破體為何語按徐浩云鍾善真書張稱草聖右軍草行法小王破體皆一時之妙破體謂行書小縱繩墨破右軍之體也夫以小王去右軍不大相遠已號破體今世解學士之畫圈如鎮宅之符張東海之顫筆如風癱之手盖王氏家奴所不為一世囂然稱之字學至此掃地矣

今之笑學書者曰吾學羲獻羲獻當年學誰予詰之曰為此言者非惟不知書亦不知古今矣羲獻學鍾索鍾索學章草章草本分隸分隸本篆籀篆籀本科斗逓相祖述豈謂無師耶今不屑步鍾索羲獻之後塵乃甘心為項羽史弘肇之高弟果何見耶

先太師公學蕭子雲出師頌李文正公嘗云石齋書真是簡遠但急疾時所書無乃太簡乎先公笑曰夫何遠之有翰苑相傳以為善謔

孫虔禮云書字有五乖五合神怡務閒一合也感物狥知二合也時和氣潤三合也紙墨相發四合也偶然欲書五合也心遽體留一乖也意違勢屈二乖也風燥日炎三乖也紙墨不稱四乖也情怠手闌五乖也合乖之際優劣互差予常以其言舉似文徵仲曰古人多以酒生思而此乃遺之徵仲笑曰予不能飲此言似為予設管寧别傳云寧字畫若銀鈎茅山碑云管寧銀鈎之敏是也唐朱放詩瓊樹相思何日到銀鈎數字莫為難

書家作字省文之例如鳳皇連寫凰但作皇鴛央廟郎亦然其例起于六書建類主聲轉注為義也如弌字从一數也从弋聲也而弍弎之字皆从弋弋非聲也以弋為建類之聲故可以轉二三而為注鳳以鳥義也从凡聲也而凰字亦从几几非聲也以鳳為建類此於字學末之末者人多習之而不察耳

書札於德性相關朱子嘗云即子雲所謂心畫也漢司隸楊厥碑■〈辶業〉通石門■〈辶業〉字洪适亦不識為何字愚按■〈辶業〉即鑿字也鑿省作凿又作■〈辶業〉者以辶代乚如匝作迊匹作■匣作■陋作陋謂之隸變古有此例干祿字書可考洪适盖以六書求之而不得所謂知常而不知變也唐人書葉法師碑宋人書杜詩禹鑿寒江之句皆以鑿為■〈辶業〉盖師法古而結體密源流遠而意匠深乃為法書若確守六書古人謂之氊裘氣東坡所云鸚哥之學止數言山谷所謂蝦蟇之禪惟一跳也若左纒右繞信手隨心而自號草書又近世東海之流弊矣書雖一藝亦不易哉

處州松陽永寧觀李邕書傳云葉法善修此觀欲求邕書隔遠不至乃夜追其魂書之謂之追魂碑盖神異其事云爾此碑予曾見其拓本信為超絶或者因傳之與碧落碑事相類

南唐昇元帖以匱紙摹搨李廷珪墨拂之為絶品匱紙者打金箔紙也其次即用澄心堂紙蟬翅拂為第二品濃墨本為第三品也昇元帖在淳化祖刻之上隋開皇帖之下然今皆不可復見矣

宋世集帖傳于今者絶少大觀帖蔡京所模予及見之雪溪堂王庭筠所刻寶晉齋曹日新所刻澂堂帖賀知章所臨皆絶妙秘閣續帖于王宜學處見之又聞其家有鍾山草堂刻梁人書奇勁未之有也皇象天璽石刻雄偉冠世世尚有之

古人論墨之佳曰：輕堅黝黑，入硯無聲。又曰：其堅如玉，其文如犀。又曰：繢彩奮發。論硯之佳曰：秀潤玉質。論筆曰：長而不勁，不如勿長；勁而不圓，不如勿勁。皆至理也，善書者知之。

宣州陳氏能作筆家傳右軍與其祖求筆帖子孫世精其法唐柳公權求筆于陳氏先與二管語其子曰柳學士如能書當留此筆不爾當退還即可常筆與之未幾柳以不入用别求陳氏遂與常筆陳曰先與者二筆非右軍不能柳信與之遠矣此事見墨藪信乎如來三昧菩薩不知也

## 升庵《書品》（增補）

### 篆书重叠字

古钟鼎铭文子二孙二字，皆不复书。汉石经改篆为八分，如易之乾二、书之安二亦如之。今行草皆然，竟不知其何义也。尝质之李文正公，公曰：**二乃古文上字，言字同于上，省复书也**。千古书流，习而不察，关系虽小，亦所当知。

### 张禺山戏语

张禺山晚年好纵笔作草书，不师法帖而殊自珍诧。尝自书一纸寄余，且戏书其后曰：**野花艳目，不必牡丹；村酒酣人，何须蚁绿**。太白诗云：越女濯素足，行人解金装。渐近自然，何必金莲玉弓乎？亦可谓善谑矣。



